<!DOCTYPE html>
<html>
<head lang="en">
    <meta charset="UTF-8">
    <title>vlv -- Chili</title>
    <link rel="shortcut icon" href="static/favicon.ico" type="image/x-icon" />
    <link rel="stylesheet" href="static/css/bootstrap.css"/>
    <link rel="stylesheet" href="static/css/bootstrap-theme.css"/>
    <script src="static/js/bootstrap.js"></script>
</head>
<body>
    <div class="container">
        <div class="row">
            <h1><span class="glyphicon glyphicon-fire"></span>&nbsp;&nbsp;<a href="index.html" title="Back to the list">../</a></h1>
        </div>
        <div class="row">
            <div>
                <p><h1>Chili</h1>
<p>I've made this chili, with only a slight(!) variation on the peppers used,
a couple of times with great success. I <em>love</em> this chili.</p>
<p>Quoted in full below.</p>
<blockquote><p>VÄRLDENS BÄSTA CHILI</p>
<p>Receptet hittade vi ursprungligen i en bok av Texas-journalisten
Francis X Tolbert, en man som vigde sitt liv åt denna eldiga köttgryta.</p>
<p>Det hela började på det tidiga 60-talet då Tolbert skrev en artikel som
fick rubriken &ldquo;Jakten på den äkta chilin&rdquo;.</p>
<p>Under de kommande åren fick han 48 000 brevsvar från världens alla
hörn. Han läste, lagade, reste, provåt och intervjuade levande legender
som Cap Warren, den siste ranchkocken som fortfarande kokade
mat åt sina cowboys på en vedeldad spis bakpå den täckta kokvagnen.</p>
<p>Ganska snart kunde Tolbert slå fast vad som a b s o l u t inte får
finnas med i en chili:</p>
<p>tomater
vita bönor
gul lök
köttfärs
Äkta chili lagar man nämligen på hela köttbitar och rätt lagad ska den
vara just vad namnet chili con carne antyder: rödpeppar med en
viss tillsats av kött.</p>
<p>Det stora problemet visade sig vara att hitta den rätta blandningen av
olika pepparsorter så att chilin får en bred fyllig hetta som varar länge
och inte enbart blir olidligt skarp.</p>
<p>Till sist tvingades Tolbert arrangera ett världens första chili-VM och det
recept som vi publicerar här är en variant av det som segrade</p>
<ul>
<li>NORTH TEXAS RED.</li>
</ul>
<p>Det recept som följer är en lätt försvanekad version. Ingen som prövat det har
klagat på styrkan, men många har haft svårt att hitta de rätta ingredienserna.
För er som bor i Stockholm rekommenderar vi en butik som heter BBQ &amp; Chili
som har det mesta i chili-väg och dessutom en stor sortering salsor och såser.</p>
<p>Det här är vad du behöver:</p>
<p>En mycket stor svart järngryta
En stekpanna
En liten kastrull
En helflaska tequila
Sex burkar ljust öl, helst det mexikanska Corona.
5 torkade ancho-pepparfrukter (De är stora, mörkt brunröda och finns i
affärer som säljer latinamerikansk mat. I nödfall kan de ersättas med en
blandning av mörkrött chilipulver och ett antal flådda, urkärnade
röda paprikor.)
1 chipotle-peppar (Röd, rökt. Finns konserverad i latinamerikanska
affärer.)
3 birdseye-pepparfrukter (Små spetsiga klarröda. Kan ersättas av
torkad, mald piri-piri).
4 jalapeno-pepparfrukter (Knubbiga, gröna. Finns på burk i de flesta
välsorterade livsmedelsaffärer. Ta den starka varianten.)
Baconfett (eller olja) att steka i.
10 stora vitlöksklyftor, grovt hackade.
5 kilo oxkött, skuret i centimeterstora tärningar.
En halv kopp mjöl.
En kopp chilipulver.
Två koppar mörk oxbuljong.
2 matskedar spiskummin. (Kännarna kan inte komma överens om
kryddan ska rostas innan den används eller inte.)
2 matskedar oregano.
2 matskedar malda korianderfrön.
1/2 matsked socker.
Salt, efter smak. Börja försiktigt!
Lite grovt majsmjöl, masa harina.
Så här gör du:</p>
<p>Ta dig en rejäl tequila. En platta med gamla Hank Williams-låtar bidrar
också till så att det rätta chili-perspektivet på tillvaron infinner sig.
Börja sedan med pepparn. Rensa bort stjälkar och frön. Koka den torkade
pepparn 15 minuter under lock, ställ åt sidan och låtsvalna.
Rensa och hacka den övriga pepparn. Ställ åt sidan. (Här är
en varning på plats. Peppar är starkt. Den BRÄNNS. Se upp för
ångorna när du kokar och tvätta händerna noga efteråt. Och
tänk noga på vad då gör med fingrarna det närmaste dygnet.
Om du petar dig i näsan kan du lika gärna göra det med
lödkolven.)
Ta ett glas tequila till, ett rejält glas. Det kommer att behövas. Nu
börjar det nämligen dra ihop sig.
Fräs vitlöken mjuk och brun. Lägg i grytan.
Öka värmen i stekpannan och börja stek köttet. Ta lite i sänder och rör
om ordentligt så att bitarna steks på alla sidor. Lägg ner i grytan. Detta är
ett varmt, osigt och tidsödande slitgöra som kräver både tålamod och tequila.
Blanda mjöl och chilipulver. Strö över köttet i grytan.
Sila av den blötlagda pepparn, men spara vattnet. Mosa den kokta
pepparn, tillsätt sedan all peppar till köttet.
Häll på pepparvattnet, oxbuljongen och öl tills vätskan täcker köttet.
Koka upp.
Nu är chilin på väg. En nöjd kock kan ta ett steg tillbaka, beundra sin
skapelse och belönar sig själv med ytterligare en tequila, raskt åtföljd
av det resterande ölet.
Låt chilin småkoka. Rör ner spiskummin, oregano och koriander. Rör ofta
så att mästerverket inte bränns fast i botten.
Fortsätt kokningen tills köttet börjar falla sönder. Det bör ta två,
tre timmar.
Tequila!!!
Det kan hända att chilin är lite lös när den närmar sig slutkokningen.
Riktiga Texasbor reder den då med grovt majsmjöl.
Gör slut på den sista skvätten tequila (om du inte redan gjort det).
Ta av grytan och skumma bort det fett som samlats ovanpå.
Den här satsen räcker till ett tjugotal normala människor, men högst
tio chiliälskare.</p>
<p>Servera chilin i små, djupa tallrikar. Många gillar att äta den med
majschips till, en klick cremé fraiche eller lite grovt riven cheddarost
ovanpå. Servera sallad, bröd, guacamole (avocadoröra) och stora
mängder ljust öl till.</p>
<p>Musiken är nästan lika viktig. Satsa på någon genuint: Hank Williams,
Buddy Holly, Joe Ely, Jerry Jeff Walker, Flaco Jiminez, Butch Hancock,
Commander Cody and his Lost Planet Airmen eller Gram Parsons.
Fram mot natten passar det utmärkt att spela Freddy Fenders odödliga
&ldquo;Before the next teardrops falls&rdquo;, Doug Sahms &ldquo;Wasted days and wasted
nights&rdquo; eller Creedende Clearwater Revivals &ldquo;Lodi&rdquo;.
Det går också att spela Wilco, Weeping Willows och helst bör alla sjunga
allsång i någon gammal Carter Family sång typ &ldquo;Will The Circle Be Unbroken&rdquo;
Volymen bör vara öronbedövande. Sjung med. Skråla gärna. Och kom ihåg,
en äkta chiliafton S K A spåra ur fram mot natten.</p>
<p>FOTNOT 1: Sedan första publiceringen har vi mottagit en rad klagomål mot
tequilan i detta recept. De som har hört av sig har varit rörande ense om
att en helflaska är alldeles för lite. Naturligvis var den mängden enbart en
rekommendation, anpassad för en person.</p>
<p>Och kollegan Peter Svensson har förslagit en intressant variant. Den
följer här:</p>
<p>SNABB-CHILI:</p>
<p>I nödfall kan alla ingredienser utom tequilan utgå. I sådana fall
förkortas koktiden avsevärt.</p>
<p>FOTNOT 2: Nyårsafton 1990 lagade Jan Gradvall och Stefan
Lindström chili och följde detta recept slaviskt. Ingen av dem
minns någonting efter klockan 18.00 men överlevande har berättat
att kvällen var ovanligt lyckad.</p>
<p>FOTNOT 3: Texten ovan är en lätt omarbetad och uppdaterad
version av ett recept som publicerats två gånger i Expressen. Först
1988 och sedan 1991. Under några år var detta den mest efterfrågade
artikeln i tidningens arkiv. Vännerna på textarkivet berättar att de till
och med fick en förfrågan på en kopia från Saudiarabien under
Desert Storm.</p>
<p>FOTNOT 4: denna text får fritt spridas och kopieras under förutsättning
att ni inte blandar bönor i chilin.</p>
</blockquote>
<p>Raw text can be found over at <a href="http://rakso.se/chili.htm">rakso.se</a>.</p>
<p>/v.</p>
</p>
            </div>
        </div>
    </div>
</body>
</html>