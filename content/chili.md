Chili
=====

I've made this chili, with only a slight(!) variation on the peppers used,
a couple of times with great success. I *love* this chili.

Quoted in full below.

> VÄRLDENS BÄSTA CHILI
> 
> Receptet hittade vi ursprungligen i en bok av Texas-journalisten
> Francis X Tolbert, en man som vigde sitt liv åt denna eldiga köttgryta. 
> 
> Det hela började på det tidiga 60-talet då Tolbert skrev en artikel som
> fick rubriken "Jakten på den äkta chilin". 
> 
> Under de kommande åren fick han 48 000 brevsvar från världens alla
> hörn. Han läste, lagade, reste, provåt och intervjuade levande legender 
> som Cap Warren, den siste ranchkocken som fortfarande kokade 
> mat åt sina cowboys på en vedeldad spis bakpå den täckta kokvagnen. 
> 
> Ganska snart kunde Tolbert slå fast vad som a b s o l u t inte får
> finnas med i en chili:
> 
> * tomater
> * vita bönor
> * gul lök
> * köttfärs
>
> Äkta chili lagar man nämligen på hela köttbitar och rätt lagad ska den
> vara just vad namnet chili con carne antyder: rödpeppar med en 
> viss tillsats av kött. 
> 
> Det stora problemet visade sig vara att hitta den rätta blandningen av
> olika pepparsorter så att chilin får en bred fyllig hetta som varar länge 
> och inte enbart blir olidligt skarp. 
> 
> Till sist tvingades Tolbert arrangera ett världens första chili-VM och det 
> recept som vi publicerar här är en variant av det som segrade 
> \- NORTH TEXAS RED. 
> 
> Det recept som följer är en lätt försvanekad version. Ingen som prövat det har 
> klagat på styrkan, men många har haft svårt att hitta de rätta ingredienserna. 
> För er som bor i Stockholm rekommenderar vi en butik som heter BBQ & Chili
> som har det mesta i chili-väg och dessutom en stor sortering salsor och såser.
> 
> Det här är vad du behöver:
> 
> * En mycket stor svart järngryta
> * En stekpanna
> * En liten kastrull
> * En helflaska tequila
> * Sex burkar ljust öl, helst det mexikanska Corona.
> * 5 torkade ancho-pepparfrukter (De är stora, mörkt brunröda och finns i
> * affärer som säljer latinamerikansk mat. I nödfall kan de ersättas med en 
> * blandning av mörkrött chilipulver och ett antal flådda, urkärnade 
> * röda paprikor.)
> * 1 chipotle-peppar (Röd, rökt. Finns konserverad i latinamerikanska
> * affärer.)
> * 3 birdseye-pepparfrukter (Små spetsiga klarröda. Kan ersättas av
> * torkad, mald piri-piri).
> * 4 jalapeno-pepparfrukter (Knubbiga, gröna. Finns på burk i de flesta
> * välsorterade livsmedelsaffärer. Ta den starka varianten.)
> * Baconfett (eller olja) att steka i.
> * 10 stora vitlöksklyftor, grovt hackade.
> * 5 kilo oxkött, skuret i centimeterstora tärningar.
> * En halv kopp mjöl.
> * En kopp chilipulver.
> * Två koppar mörk oxbuljong.
> * 2 matskedar spiskummin. (Kännarna kan inte komma överens om 
> * kryddan ska rostas innan den används eller inte.)
> * 2 matskedar oregano.
> * 2 matskedar malda korianderfrön.
> * 1/2 matsked socker.
> * Salt, efter smak. Börja försiktigt!
> * Lite grovt majsmjöl, masa harina.
>
> Så här gör du:
> 
> 1. Ta dig en rejäl tequila. En platta med gamla Hank Williams-låtar bidrar
> också till så att det rätta chili-perspektivet på tillvaron infinner sig.
> 2. Börja sedan med pepparn. Rensa bort stjälkar och frön. Koka den torkade
> pepparn 15 minuter under lock, ställ åt sidan och låtsvalna.
> 3. Rensa och hacka den övriga pepparn. Ställ åt sidan. (Här är 
> en varning på plats. Peppar är starkt. Den BRÄNNS. Se upp för
> ångorna när du kokar och tvätta händerna noga efteråt. Och 
> tänk noga på vad då gör med fingrarna det närmaste dygnet. 
> Om du petar dig i näsan kan du lika gärna göra det med
> lödkolven.)
> 4. Ta ett glas tequila till, ett rejält glas. Det kommer att behövas. Nu
> börjar det nämligen dra ihop sig.
> 5. Fräs vitlöken mjuk och brun. Lägg i grytan.
> 6. Öka värmen i stekpannan och börja stek köttet. Ta lite i sänder och rör
> om ordentligt så att bitarna steks på alla sidor. Lägg ner i grytan. Detta är 
> ett varmt, osigt och tidsödande slitgöra som kräver både tålamod och tequila.
> 7. Blanda mjöl och chilipulver. Strö över köttet i grytan.
> 8. Sila av den blötlagda pepparn, men spara vattnet. Mosa den kokta
> pepparn, tillsätt sedan all peppar till köttet.
> 9. Häll på pepparvattnet, oxbuljongen och öl tills vätskan täcker köttet.
> Koka upp.
> 10. Nu är chilin på väg. En nöjd kock kan ta ett steg tillbaka, beundra sin
> skapelse och belönar sig själv med ytterligare en tequila, raskt åtföljd 
> av det resterande ölet.
> 11. Låt chilin småkoka. Rör ner spiskummin, oregano och koriander. Rör ofta
> så att mästerverket inte bränns fast i botten.
> 12. Fortsätt kokningen tills köttet börjar falla sönder. Det bör ta två,
> tre timmar.
> 13. Tequila!!!
> 14. Det kan hända att chilin är lite lös när den närmar sig slutkokningen.
> Riktiga Texasbor reder den då med grovt majsmjöl.
> 15. Gör slut på den sista skvätten tequila (om du inte redan gjort det).
> 16. Ta av grytan och skumma bort det fett som samlats ovanpå.
>
> Den här satsen räcker till ett tjugotal normala människor, men högst
> tio chiliälskare. 
> 
> Servera chilin i små, djupa tallrikar. Många gillar att äta den med
> majschips till, en klick cremé fraiche eller lite grovt riven cheddarost
> ovanpå. Servera sallad, bröd, guacamole (avocadoröra) och stora
> mängder ljust öl till. 
> 
> Musiken är nästan lika viktig. Satsa på någon genuint: Hank Williams,
> Buddy Holly, Joe Ely, Jerry Jeff Walker, Flaco Jiminez, Butch Hancock, 
> Commander Cody and his Lost Planet Airmen eller Gram Parsons. 
> Fram mot natten passar det utmärkt att spela Freddy Fenders odödliga 
> "Before the next teardrops falls", Doug Sahms "Wasted days and wasted
> nights" eller Creedende Clearwater Revivals "Lodi". 
> Det går också att spela Wilco, Weeping Willows och helst bör alla sjunga 
> allsång i någon gammal Carter Family sång typ "Will The Circle Be Unbroken"
> Volymen bör vara öronbedövande. Sjung med. Skråla gärna. Och kom ihåg,
> en äkta chiliafton S K A spåra ur fram mot natten.
> 
> FOTNOT 1: Sedan första publiceringen har vi mottagit en rad klagomål mot
> tequilan i detta recept. De som har hört av sig har varit rörande ense om 
> att en helflaska är alldeles för lite. Naturligvis var den mängden enbart en 
> rekommendation, anpassad för en person. 
> 
> Och kollegan Peter Svensson har förslagit en intressant variant. Den
> följer här: 
> 
> SNABB-CHILI: 
> 
> I nödfall kan alla ingredienser utom tequilan utgå. I sådana fall
> förkortas koktiden avsevärt.
> 
> FOTNOT 2: Nyårsafton 1990 lagade Jan Gradvall och Stefan 
> Lindström chili och följde detta recept slaviskt. Ingen av dem 
> minns någonting efter klockan 18.00 men överlevande har berättat 
> att kvällen var ovanligt lyckad.
> 
> FOTNOT 3: Texten ovan är en lätt omarbetad och uppdaterad 
> version av ett recept som publicerats två gånger i Expressen. Först 
> 1988 och sedan 1991. Under några år var detta den mest efterfrågade 
> artikeln i tidningens arkiv. Vännerna på textarkivet berättar att de till 
> och med fick en förfrågan på en kopia från Saudiarabien under 
> Desert Storm.
> 
> FOTNOT 4: denna text får fritt spridas och kopieras under förutsättning
> att ni inte blandar bönor i chilin.
> 

Raw text can be found over at [rakso.se](http://rakso.se/chili.htm).

/v.
